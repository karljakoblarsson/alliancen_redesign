Vårt koncept
============
(Byt rubrik)

Ovanliga tillställningar där vi uppträder kan vara invigning av bankomater och
Nobelfester. Andra mer vanliga spelningar kan ske i samband med 50-årskalas,
oktoberfester, cortéeger, karnevaler och framför allt
företagsfester/personalfester.  Musik, vimmel och allehanda gückel går alla
i ett rasande tempo.

Vår repertoar består mest av marscher i raskt tempo, ofta lite omarrangerade.
Samt danslåtar till vilka Chalmersbaletten glatt dansar. Medlemmarnas mundering
utgörs av prydda frackar och lustig hatt. Orchestret leds av gückleuren som
mellan låtarna har till uppgift att, med viss hjälp av övriga musikanter,
försöka underhålla publiken med allehanda magiska och akrobatiska trick och
gückel. Som regel lyckas han oftast roa orchestret, ibland publiken och alltid
sig själv.


En av de största poängerna är att vi är "hemliga" inför en spelning. Publiken
skall inte veta vad som väntar dom. Festen/kalaset har pågått en stund och
publiken sitter efter maten och njuter av kaffet och av avecen.  Ett förnöjsamt
sorl börjar sprida sig i lokalen. Då bryts plötsligt friden av inslaget på en
virveltrumma i bakgrunden, varefter Alliancearna spelande kommer inrusande.
Publiken visste inte att detta var precis det som dom hoppades skulle hända:
oväntad underhållning av högsta klass under kraftig höjning av
stämningen. Publiken roas sedan omväxlandes av marscher i snabbt tempo, ibland
med sång, danslåtar med baletten och allehanda roliga gückel, som t.ex. det
berömda och omtalade tratt-tricket.



Allmän historia
---------------

AllianceOrchestret, eller *"the Alliance Orchestra of Gothenburg"*, är en
studentorkester och antagligen världens mest förvirrade sådan.
AllianceOrchestret bildades redan 1948 av några medlemmar i teknologföreningen
C.S.


Idag består den av glada teknologer från Chalmers Tekniska Högskola. Dess
medlemmar vimlar runt på krogar, gator och torg, och sprider glädje och hård
marschmusik. Orchestrets stora fördel, jämte dess självklara förträfflighet, är
dess stora flexibilitet. Vi kan uppträda nästan var, när och hur som helst.
Nästan ingen förberedelse krävs för den som anlitar oss. Vi är, tillsammans med
[Chalmersbaletten](http://www.baletten.chs.chalmers.se/), ett utmärkt sätt att
höja stämningen på fester och kalas.


En person, eller snarare en legend, som funnits i orchestret väldigt länge,
nästan alltid, är Doktor Mombasa som med sina dryga 0.13 ton troligtvis är den
tyngste Alliancearen i historien. Han ses oftast runt kalasen och turnéerna,
där han spelar standar med stor pompa och entusiasm.

